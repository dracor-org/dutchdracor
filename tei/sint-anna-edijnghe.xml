<?xml version="1.0" encoding="utf-8"?>
<?xml-model href="https://raw.githubusercontent.com/dracor-org/dracor-schema/main/dracor.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="dut000241" xml:lang="dut">
    <teiHeader>
	<fileDesc>
		<titleStmt>
			<title type="main">Edijnghe</title>
			<author>
				<persName>
					<surname>Sint-Anna</surname>
				</persName>
			</author>
		</titleStmt>
		<publicationStmt>
			<publisher xml:id="dracor">DraCor</publisher>
			<idno type="URL">https://dracor.org</idno>
			<availability>
			  <licence>
			  <ab>CC0 1.0</ab>
			  <ref target="https://creativecommons.org/publicdomain/zero/1.0/">Licence</ref>
			  </licence>
			</availability>
		</publicationStmt>
		<sourceDesc>
			<bibl type="digitalSource">
				<name>DBNL</name>
				<idno type="URL"
					>https://www.dbnl.org/tekst/_gen001gent01_01/_gen001gent01_01_0037.php</idno>
				<title>B.H. Erné en L.M. van Dis (eds.), De Gentse Spelen van 1539, (two
					volumes). Martinus Nijhoff, The Hague 1982.</title>
				<availability status="free">
					<p>In the public domain.</p>
				</availability>
			</bibl>
			<bibl type="originalSource">
				<title>Spelen va zine by den XIX gecōfirmeirde Cameren van Rhetorijcken, binnen
					der Stede van Ghendt cōparerende, vertooght [...] op de questye, Welck de
					mesche steruen meesten troost es[...] 12 junij 1539 [...] . Ghendt : Joost
					Lambrecht, 1539. </title>
			</bibl>
		</sourceDesc>
	</fileDesc>
	<profileDesc>
		<particDesc>
			<listPerson>
				<person sex="MALE" xml:id="mensche">
					<persName>Mensche</persName>
				</person>
				<person sex="FEMALE" xml:id="de-wet">
					<persName>Wet</persName>
				</person>
				<person sex="FEMALE" xml:id="evangelisch-leeraer">
					<persName>Evangelisch leeraer</persName>
				</person>				
				<person sex="FEMALE" xml:id="schriftuere">
					<persName>Schriftuere</persName>
				</person>				
				<person sex="UNKNOWN" xml:id="vernuftheyt">
					<persName>Vernuftheyt</persName>
				</person>
				
			</listPerson>
			</particDesc>
		<textClass>
		<keywords>
			  <term type="genreTitle">Morality Play</term>
		</keywords>
		</textClass>
	</profileDesc>
    	<revisionDesc>
    		<listChange>
    			<change when="2024-09-17">(Lucas van der Deijl) convert from source</change>
    		</listChange>
    	</revisionDesc>
    </teiHeader>
	<standOff>
		<listEvent>
			<event type="print" when="1539">
				<desc/>
			</event>
			<event type="premiere" when="1539">
				<desc/>
			</event>
		</listEvent>
		<listRelation>
			<relation active="https://dracor.org/entity/" name="wikidata"
				passive="http://www.wikidata.org/entity/"/>
		</listRelation>
	</standOff>
    <text>
        <front />
        <body>
	<div type="act" n="1">
		<div type="scene" n="1">
			<head>Edijnghe.</head>
			<stage>Prologhe.In dit spel zijn vijf personagen: Mensche, Vernuftheyt,
                        Schriftuere, Wet, Evangelisch leeraer.</stage>
			<sp who="#mensche">
				<speaker>De mensche.</speaker>
				<l>De heere die zijn waercken waerct naer dwenschen,</l>
				<l>Hem danckic van zijnder beneficye,</l>
				<l>Dat ic niet en ben als veil ander menschen,</l>
				<l>Gheen roover, bedriegher vul malicye,</l>
				<l>Gheen overspeilder, verdient punicye. </l>
				<l>Ic vaste den Saboth, ken storte gheen bloet,</l>
				<l>Ic gheif thiende in rechter iusticye</l>
				<l>God en den Keyser van alle mijn goet. </l>
			</sp>
			<sp who="#vernuftheyt">
				<speaker>Smenschen vernuftheyt.</speaker>
				<l>U goede waercken zijn van rueke zoo zoet,</l>
				<l>Dat u God es zijn hemelrijcke schuldigh.</l>
				<l>Wie esser die zoo godlic leift als ghy doet?</l>
				<l>Dus blijft vast in u gheloove verduldigh. </l>
			</sp>
			<sp who="#mensche">
				<speaker>Mensche.</speaker>
				<l>Vader, moeder ben ic altijts ghehuldigh;</l>
				<l>Ic doe alle menschen dueght die my doen dueght;</l>
				<l>Aelmoessen voor mijn duere menighvuldigh</l>
				<l>Gheif ic; dies duer mijn waerc my therte verhueght. </l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Gherust in coussen en schoen ghy staerven mueght </l>
				<l>Duer u verdiente, zonder Gods ghenade.</l>
			</sp>
			<sp who="#mensche">
				<speaker>Mensche.</speaker>
				<l>Ic noode die my nooden, dats my een vruecht;</l>
				<l>Ic hoor misse, vesperen, vrouch en spade;</l>
				<l>Ic volghe goet ronts mijn ouderen pade;</l>
				<l>Veil schriften te lezen stellic by zye, </l>
				<l>Tdijnct my ketterye, ic en wil niet dolen.</l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Dat waer u een groote zotternye!</l>
				<l>Laetze doch lezen dieze zijn bevolen.</l>
				<l>Wat willen die noyt en ghijnghen ter scholen</l>
				<l>Schriften polen; God zeyt op een passage:</l>
				<l>Hy houdet voor swaerels wyze verholen.</l>
			</sp>
			<sp who="#mensche">
				<speaker>Mensche.</speaker>
				<l>Ic verdien aflaet, ic ga pilgrymage;</l>
				<l>Ic leene tvolc gaut, zelver om goe gage;</l>
				<l>In veil broerschapen staet mynen naem gheschreven. </l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Daer om zydy van der waerelt verheven;</l>
				<l>In huzen, in straten, elc biedt u eere.</l>
			</sp>
			<sp who="#mensche">
				<speaker>Mensche.</speaker>
				<l>Naer de costume vander kaercken ghegheven,</l>
				<l>Gae ic te biechten en ooc tonzen heere;</l>
				<l>En op heligh daghen ic nemmermeere</l>
				<l>En coopmanschape, contzie my der zonden. </l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Rechtvaerdigh zydy duer u waerc bevonden.</l>
				<l>Ghy houdt Gods ghebod, ghy zijt zijn kint clare.</l>
			</sp>
			<sp who="#mensche">
				<speaker>Mensche.</speaker>
				<l>Ooc coopic goet gaut en zelver; ic gare,</l>
				<l>Teghen mijn oude daghen om te maken groot </l>
				<l>Mijn kinders, dat zy zouden gheraken bloot </l>
				<l>An goe huwelicken en hooghen state.</l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Ghy zijt een fynaert, naerstigh vrouch en late;</l>
				<l>Noch rijck zuldy werden, crijghdy spacye. </l>
			</sp>
			<sp who="#mensche">
				<speaker>Mensche.</speaker>
				<l>Ic dancke den heere die my gheift gracye</l>
				<l>Zijn heligh ghebod en wet te vulbrijnghen.</l>
				<l>Ic ben gherust, my en qwellen gheen dijnghen.</l>
				<l>Als wel ghetroost ga ic op en neder. </l>
				<l>Die my lief hebben, beminnic wedere. </l>
				<l>Die my daeren, en can ic verdraghen niet.</l>
				<l>Ic zouder liever tlichaem om waghen, ziet,</l>
				<l>Bylo, alst gaet mijn eere te naer nare. </l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Zoudy niet, elc zou zegghen datt waer ware</l>
				<l>En al waert zoo, ghy behooret te doene. </l>
			</sp>
			<sp who="#mensche">
				<speaker>Mensche.</speaker>
				<l>God gheifs dat ic altijt, avondt en noene,</l>
				<l>Nu in goede waercken magh voorts herderen. </l>
				<l>Best ic mynen tijt, naer swaerels zayzoene,</l>
				<l>Inden eyghen lusthof ga voorts fineren,</l>
				<l>Als op my zelven staende vruecht uzeren, </l>
				<l>Mynen troost vast op mijn verdiente legghen,</l>
				<l>Dat my God niet en magh zijn rijck ontzegghen. </l>
			</sp>
			<sp who="#vernuftheyt">
				<speaker>Vernuftheyt.</speaker>
				<l>Duer bosschen, hegghen, volghic mijn meestere,</l>
				<l>Niet vreezende wat magh messchien ons tweestere. </l>
			</sp>
			<sp who="#schriftuere">
				<speaker>Schriftuere.</speaker>
				<l>Ic ben gheschepen inden helyghen gheest</l>
				<l>Van tbeghinsel alder waerelt te voorne;</l>
				<l>Ic ben wt den mont die daer es alder meest</l>
				<l>Voor alle vleesch de eerste gheboorne; </l>
				<l>Ic werde gheschoncken den wtvercoorne;</l>
				<l>Mijn fonteyne es ‘thooghe Gods woort’ ghenaemt. </l>
				<l>Wie zijn ooren opent om my te hoorene</l>
				<l>Zal inder eeuwigheyt niet wezen beschaemt; </l>
				<l>Alle die my beghaeren, by my verzaemt</l>
				<l>En werdt vervult van mijn generacyen; </l>
				<l>Die in my waerct, werdt van zonden ongheblaemt; </l>
				<l>Die my nutten in reynder contemplacyen</l>
				<l>Zullen hongheren, tzy van wat nacyen, </l>
				<l>Weder dorstyghen, die my eens zult drijncken. </l>
				<l>O Mensche, hoort mynen voys vul gracyen: </l>
				<l>Wat ghy niet en hebt, dat wil ic u schijncken;</l>
				<l>Veriaeght vernuftheyt, laet my in u zijncken,</l>
				<l>Want boven gaut behoort ghy my te minnen.</l>
			</sp>
			<sp who="#mensche">
				<speaker>Mensche.</speaker>
				<l>Mijn zinnen binnen hoe beroert zy blaken,</l>
				<l>De zaken my dijncken vremt zijn om verstaen:</l>
				<l>Vergaen, ey lacen, zo willen mijn spraken,</l>
				<l>Ghenaken hoe zal ict dan? ic ben bevaen,</l>
				<l>Belaen met zwaerheyt, mijn ooghen al een traen. </l>
				<l>Zo zaen verandert, ey lacen, ic enweet</l>
				<l>Bescheet hier af, noch ooc eenigh cleyn vermaen. </l>
				<l>Beraen, wie moght my och nu ter waerelt vreedt? </l>
				<l>Sweet en bloet duer des voys hooren my af gaet.</l>
				<l>Hier staet de vrauwe op een ooghenblicke.</l>
				<l>Ic verschricke en duchte, dat my bereedt</l>
				<l>Es groot leet ofte schaemte in dezen sticke. </l>
			</sp>
			<sp who="#schriftuere">
				<speaker>Schriftuere.</speaker>
				<l>Zijn zonden dobbeleren, even dicke</l>
				<l>Zie ic den mensche inden eyghen lusthof.</l>
				<l>Zijn selfs bloot verstant hem houdt inden stricke, </l>
				<l>Hem verheft in zijn eyghen waerc qwaet en grof, </l>
				<l>Stelende daer in God zijn glorye, zijn lof,</l>
				<l>Dwelc hem nu van my zaen zal werden vertelt.</l>
				<l>O Mensche, cranc vaetkin vander aerden stof,</l>
				<l>Waer om u herte tot eyghen eere helt? </l>
			</sp>
			<sp who="#mensche">
				<speaker>Mensche.</speaker>
				<l>Wie zydy, die my inden lusthof dus qwelt</l>
				<l>En comt onverzints my op dlijf ghevloghen? </l>
			</sp>
			<sp who="#schriftuere">
				<speaker>Schriftuere.</speaker>
				<l>Ic ben Schriftuere, van God u hier ghestelt</l>
				<l>En ghegheven om claer u te betoghen,</l>
				<l>Hoe u selfs vernuftheyt u heift bedroghen </l>
				<l>En ongheloghen in u waerc te berommen, </l>
				<l>In blazende, dat ghy daer duer zoudt moghen</l>
				<l>Den hemel winnen en u Gods kindt nommen.</l>
			</sp>
			<sp who="#mensche">
				<speaker>Mensche.</speaker>
				<l>Hoe, zal ic dan niet inden hemel commen</l>
				<l>Duer mijn verdiente, wat wildy veil praten?</l>
			</sp>
			<sp who="#schriftuere">
				<speaker>Schriftuere.</speaker>
				<l>Ghy en deidt noyt waerc, ten was waerdt tverdommen, </l>
				<l>Ja, wt u zelven, wilt wel mijn woordt vaten. </l>
			</sp>
			<sp who="#mensche">
				<speaker>Mensche.</speaker>
				<l>Rust u hooft; ghy moght willen, tzou u baten, </l>
				<l>Dat ghy hadt ghedaen zo veil goede waercken.</l>
				<l>Ic heb verdiensten, zacken vul aflaten;</l>
				<l>Ic ben een goet kindt der helygher kaercken;</l>
				<l>Ic vulbrijnghe Gods wet, tes goet te maercken, </l>
				<l>Hoe wel, naer dat my dijnct, ghijt niet veil en acht.</l>
				<l>Maer men kent den voghel best an zijn vlaercken, </l>
				<l>Dus ziet dat ghy my iet te messegghen wacht. </l>
			</sp>
			<sp who="#schriftuere">
				<speaker>Schriftuere.</speaker>
				<l>Zeght my een cleen ghebod welc ghy hebt vulbraght,</l>
				<l>Ic zal u paeyen, al blijfdy stantachtigh, </l>
			</sp>
			<sp who="#mensche">
				<speaker>Mensche.</speaker>
				<l>Ic gheloove wt alder mijns herten craght</l>
				<l>En ziele in eenen mynen God almaghtigh. </l>
			</sp>
			<sp who="#schriftuere">
				<speaker>Schriftuere.</speaker>
				<l>Dat ghy daer zegh, Mensche, es niet warachtigh;</l>
				<l>De reden waer om, zal ic u ontsueren. </l>
				<l>Hebdy noyt, als ghy waert in noodt onzaghtigh,</l>
				<l>Heel uwen troost ghestelt an creatueren,</l>
				<l>In u goet, u zelven oft in figueren, </l>
				<l>Waer by ghy afgoderye hebt bedreven?</l>
			</sp>
			<sp who="#mensche">
				<speaker>Mensche.</speaker>
				<l>Ic ghevoel mijn conscyencye rueren,</l>
				<l>Daer accuserende niet recht mijn leven. </l>
				<l>O Schriftuere, goddinne hoogh verheven,</l>
				<l>Es mijn leven qwaet? o stelt my te vreden.</l>
			</sp>
			<sp who="#schriftuere">
				<speaker>Schriftuere.</speaker>
				<l>Inden zaulter David vindy gheschreven:</l>
				<l>God van boven zagh ter aerden beneden,</l>
				<l />
				<l>Ofter yemant goet de van Adams leden.</l>
				<l>O ziet, daer en es rechtvaerdigh niet eenen; </l>
				<l>Daer en es ooc niemant die God zouct meden;</l>
				<l>Zy zijn al afghekeert, verhardt als steenen,</l>
				<l>Onnuttigh gheworden, verstaet mijn meenen;</l>
				<l>Niemant en esser nu die goetheyt hanteirt;</l>
				<l>Zeer light tot bloetstortijnghe zijn haer beenen;</l>
				<l>At tzamen zijnze ooc tot qwaetheyt verneirt;</l>
				<l>Huerlier mont al malediccye verzeirt;</l>
				<l>Huer storten open graven ongheloghen;</l>
				<l>Huer tonghen boos, lippen met venijn ghesmaert,</l>
				<l>Gheen vreeze Gods en es voor huerlier ooghen. </l>
				<l>Wat willic u veil meer te zegghen pooghen?</l>
				<l>Alle vleesch es waerdigh tzijn vermaledijt.</l>
			</sp>
			<sp who="#mensche">
				<speaker>Mensche.</speaker>
				<l>Van die woorden my daderen verdrooghen,</l>
				<l>Ghezooghen waer zal ic om troost ter waerelt wijt? </l>
				<l>Conscyencye teghen my nu zoo strijt,</l>
				<l>Dat benautheyt en druc my therte duerboort,</l>
				<l>My cnaghende zwaer, als eender slanghe bijt.</l>
				<l>Ey laes, wie zal nu wezen mijn troost en confoort? </l>
			</sp>
			<sp who="#schriftuere">
				<speaker>Schrifture.</speaker>
				<l>Noch zegh ic u, Mensche, hoe ghy u verstoort, </l>
				<l>Ten es niet wt alder uwer maght in u</l>
				<l>Te doen voor God een cleen goet waerck zoot behoort.</l>
				<l>God es een gheest en ghy maer een cranc vleesch, fu. </l>
				<l>Dus concluderic als dat schriftuere nu</l>
				<l>Hevet al onder de zonde besloten. </l>
			</sp>
			<sp who="#mensche">
				<speaker>Mensche.</speaker>
				<l>Wee my, hoe werden mijn zinnen duerschoten,</l>
				<l>Vol drucx duergoten! O consciencye,</l>
				<l>Onrustigh zydy, al tooghdy silencye; </l>
				<l>Tweedrachtigheyt ooc ghy baert in mijn ziele </l>
				<l>Tusschen vleesch en gheest; ic my nu verniele.</l>
				<l>Och, wat doe ic el, van moeder gheboren, </l>
				<l>Dan Gods tooren op my, eeuwigh verloren?</l>
				<l>Vermaledijt waerelt en uwen raedt boos!</l>
				<l>Vermaledijt vernuftheyt, van my gaet boos! </l>
				<l>Cranc toeverlaet koos ic tot mijnder bate,</l>
				<l>Duusterheyt en nacht moet wezen mijn zate, </l>
				<l>Verdomt ey lacen, tot eeuwyghen daghen.</l>
				<l>O conscyencye, donrustigh cnaghen,</l>
				<l>Mijn leven zijnde boos eyzelick betuught. </l>
			</sp>
			<sp who="#schriftuere">
				<speaker>Schrifture.</speaker>
				<l>Dat u waercken zijn qwaet, (u verstant nu buught,</l>
				<l>Mijn woordt zuught), willic u tughen byder wet;</l>
				<l>Gaen wy tot haer inden dienstbergh onghelet </l>
				<l>En hoort wat u van haer werden ontcnocht zal,</l>
				<l>Die u vermeit dat ghy heel hebt vulbroght al, </l>
				<l>Van minsten totten meesten, al huer beghaeren.</l>
			</sp>
			<sp who="#mensche">
				<speaker>Mensche.</speaker>
				<l>Op aventuere of zy moght verwaeren</l>
				<l>Mynen druc harderen, zoo in u reden </l>
				<l>Stellic mynen wille en ben te vreden</l>
				<l>Tot haer te gane; ancxt doet my tbenauwen. </l>
			</sp>
			<sp who="#schriftuere">
				<speaker>Schrifture.</speaker>
				<l>Nu Mensche comt, wilt hier de Wet anschauwen, </l>
				<l>Tert vry naerder in, maect u verstant vlugghe. </l>
			</sp>
			<sp who="#mensche">
				<speaker>Mensche.</speaker>
				<l>Es dit de Wet, die my dus keert den rugghe,</l>
				<l>Ligghende cranck, hebbende daenschijn bedect? </l>
			</sp>
			<sp who="#schriftuere">
				<speaker>Schrifture.</speaker>
				<l>Kendyze niet bet, die u vermeit en zect</l>
				<l>Dat ghyze wel kent en hebt heel voldaen haer?</l>
				<l>Ghen zaeghze noyt anders (willet verstaen claer)</l>
				<l>Wt u zelven, dan bedect en van achter. </l>
			</sp>
			<sp who="#mensche">
				<speaker>Mensche.</speaker>
				<l>Mynen druc wast my lanx zo meer onzachter; </l>
				<l>Och, zeght my redene, waer om en waer by?</l>
			</sp>
			<sp who="#schriftuere">
				<speaker>Schriftuere.</speaker>
				<l>Ic zalt u zegghen, hoort Mensche schaerp naer my:</l>
				<l>Al die dijncken in haer zelfs waerc rechtvaerdigh </l>
				<l>Als de Joden, en meenen zy zijn waerdigh</l>
				<l>Daer duer den hemel te cryghen, zulcke lien</l>
				<l>Dat zijn die de wet maer van achter anzien. </l>
				<l>Zeght my Mensche, zaeght ghyze noyt van vuere?</l>
			</sp>
			<sp who="#mensche">
				<speaker>Mensche.</speaker>
				<l>O, blent es mijn verstant, vervalst mijn natuere!</l>
				<l>Waer om, want mijn zinnen naer dadvijs haken,</l>
				<l>Ic de Wet bedect zie, wilt my wijs maken, </l>
				<l>Die ic volbraght dochte op mynen dume.</l>
			</sp>
			<sp who="#schriftuere">
				<speaker>Schriftuere.</speaker>
				<l>Al zaeghdy de Wet, ghy zaeght niet haer crume.</l>
				<l>U docht, als ghy u handen const bedwijnghen </l>
				<l>Gheen dootslagh noch overspel te volbrijnghen,</l>
				<l>Ghy meendet dan, dat ghy haer heel hadt vervult;</l>
				<l>Maer die beghaerte, welc was de meeste schult.</l>
				<l>Dat zy u die heeschste, hebdy noyt bemaerct. </l>
				<l>Als met pharyzeeusche doctryne gheclaerct</l>
				<l>Hebt haer ghegheven alleen dwaerc wtwendigh. </l>
			</sp>
			<sp who="#mensche">
				<speaker>Mensche.</speaker>
				<l>Dat en verstondic noyt, mensche allendigh,</l>
				<l>Die beghaerten, ghedachten, en noyt zo mespaeyt. </l>
			</sp>
			<sp who="#schriftuere">
				<speaker>Schriftuere.</speaker>
				<l>Den heesch hier af staet u inde wet ghezaeyt,</l>
				<l>In menigh passage, ia waudijt vaten: </l>
				<l>Ghy en zult u broer int herte niet haten,</l>
				<l>Besnijdt ws herten voorhuut, al eyst een cruus,</l>
				<l>Ghy en zult niet beghaeren ws naesten huus,</l>
				<l>Zijn huusvrauwe, zijn knecht, en duzent meere. </l>
			</sp>
			<sp who="#mensche">
				<speaker>Mensche.</speaker>
				<l>Och, hoe verdoolt vindic my buten keere,</l>
				<l>Verre van huus, daer ic meende te zijn by!</l>
				<l>O Schriftuere, eil vrauwe gheprezen, ghy </l>
				<l>Zeght my, waer om hier de Wet nu leyt dus cranc?</l>
			</sp>
			<sp who="#schriftuere">
				<speaker>Schriftuere.</speaker>
				<l>Mensche, u es de schult, u es den ondanck. </l>
				<l>God stelde de wet zeer heligh in oorden,</l>
				<l>Maer zy es dus heel cranc duer tvleesch gheworden, </l>
				<l>Datter gheen zaligheyt wt en magh leken; </l>
				<l>Niet te min ghy, Mensche, gaet, hoortze spreken,</l>
				<l>Al vertreckic, en maect ghy gheen deyzijnghe. </l>
			</sp>
			<sp who="#mensche">
				<speaker>Mensche.</speaker>
				<l>Ic ghevoele in my zulck verheyzijnghe,</l>
				<l>Nochtans duer de hope zal ict anverden.</l>
				<l>Of my van haer moght eenigh troost ghewerden?</l>
				<l>Vreeze en ancxt brijnght my, hier toe ghedreven,</l>
				<l>In Synay den baergh, o Wet verheven, </l>
				<l>Van God ghegheven, in tafelen gheschreven, </l>
				<l>Reghele des levens, wilt my, aerm wulpen,</l>
				<l>Den druc nu stulpen, wt mynen ancxt hulpen, </l>
				<l>En zeght wat my van doen es nootzakelic,</l>
				<l>Dat ic de qwa doot niet en zy smakelic,</l>
				<l>Noch vanden helschen gheest niet ontschakelic,</l>
				<l>Maer gherakelic by God in glorye. </l>
			</sp>
			<sp who="#de-wet">
				<speaker>De wet.</speaker>
				<l>Houdt altijt vast in uwe memorye</l>
				<l>Alle mijn gheboden en ooc des wets bouck; </l>
				<l>Wilter nacht en dagh in dijncken met bezouck</l>
				<l>En vulbrijnghen al dat hy zal leeren u, </l>
				<l>Noch rechts, noch slijncx en wilter afkeeren u,</l>
				<l>Want voorwaer, vermaledijdt die niet en blijft</l>
				<l>In al dat hij beveilt en van my ooc schrijft,</l>
				<l>En zal eeuwelic den hemel daerven; </l>
				<l>Ia, de ziele die zondight moet daer staerven, </l>
				<l>Zonder eenyghe ghenade oft ontfermen.</l>
			</sp>
			<sp who="#mensche">
				<speaker>Mensche. </speaker>
				<l>Och, hoe de woorden my therte duerzwermen! </l>
				<l>Wee my, lacen, ey lacen, noyt meerder noot.</l>
				<l>Noyt donder, blixem zo een herte duerschoot,</l>
				<l>Och, half doot, verbaest, als dede dien voys! </l>
				<l>Daer ic troost hoopte, vindic my troosteloos.</l>
				<l>Och, waer ic weir in mijns moers buuc ghecropen!</l>
				<l>Ic duchte, deis persse zal my doen meshopen.</l>
				<l>Best zit ic neder, wies mijns ghedijncken zal, </l>
				<l>Eer ic levende ter hellen zijncken zal.</l>
				<l>Mijn ziele verdriet my mijns levens verlanghen,</l>
				<l>Vol myzerye en allenden verzaet, </l>
				<l />
				<l>Wats een mensch van eender vrauwen ontfanghen,</l>
				<l>Die hier een cleen tijt der allenden duerslaet?</l>
				<l>Zijn incomst es als een blomkin en vergaet,</l>
				<l>Als een schaduwe, o nemmermeer gherust. </l>
				<l>Wie moght my nu dan troosten, half desperaet?</l>
				<l>Och, dat Gods toren van my werdt ghesust,</l>
				<l>En mijn verdommenesse werdt gheblust! </l>
				<l>Conscyencye cnaeght therte zo zeere</l>
				<l>En swaerels schijn heift my in bedrogh ghecust,</l>
				<l>En blent verstandt verleydt my buten keere. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Glorye en virtuut, lof, prijs en eere</l>
				<l>Zy in dalder hooghste Gode den heere,</l>
				<stage>☞ Hier zijnght Evangelijs Leeraer een Liedekin.</stage>
				<l>En hier beneden zy paeys inder erden</l>
				<l>Den mensche, die staet goetwilligh te werden. </l>
				<l>Verhueght, verblijdt, al redelicke dieren,</l>
				<l>Ghy menschen ligghende vul zonden belaen,</l>
				<l>Een bootschap commic u lieden cryieren,</l>
				<l>Zeer groot, ia gheen meerdere, willet verstaen!</l>
				<l>De welcke bootschap gaet alle volc aen,</l>
				<l>Want u es de zalighmakere gheboren, </l>
				<l>Die eens knechts vorme om u heift anghedaen,</l>
				<l>En wilt repareren dat es verloren. </l>
			</sp>
			<sp who="#mensche">
				<speaker>Mensche.</speaker>
				<l>Och, wat magh dat zijn, tdocht my sangh int horen,</l>
				<l>Eyst die doot, och iaet, die my comt bestryen?</l>
				<l>Nochtans, tscheen blijschap, vruecht om drucx verstoren,</l>
				<l>Tgheluut des voys tuught wtwendigh verblyen.</l>
				<l>Och, waert toch troost, om my een staerc bevryen, </l>
				<l>Maer wie zoude mijnre ghedachtigh wezen?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>O Mensche, en verwerpt u niet in tlyen,</l>
				<l>Maer bidt den heere, hy zal u ghenezen. </l>
			</sp>
			<sp who="#mensche">
				<speaker>Mensche.</speaker>
				<l>Ken kenne u niet, wie zydy, vriendt gheprezen,</l>
				<l>Brijnghdy my troost, staervende in des doots bant? </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Ia ic, Mensche, maer weist eerst recht gherezen; </l>
				<l>Ic zal u opheffen, her, gheift my u handt.</l>
			</sp>
			<sp who="#mensche">
				<speaker>Mensche.</speaker>
				<l>Waer es de Wet dan, die sprac als een tyrant?</l>
				<l>Och, twas al ‘vermaledijdt’ dat zy zeye. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Ia Mensche, wat coopt ghy nu met zulcken pant?</l>
				<l>Wildy een schaep blyven van haerder weye,</l>
				<l>Zo naect u noch zo langhe druc, ancxt, gheschreye.</l>
				<l>De wet en es u niet meer van noode. </l>
				<l>Die onder de wet haer waercken fijn, beye,</l>
				<l>Zijn onder de vermaledydde snoode. </l>
			</sp>
			<sp who="#mensche">
				<speaker>Mensche.</speaker>
				<l>Zeght my dan, die de wet cleyn acht en bloode, </l>
				<l>En es de rechtvaerdigheyt niet wt de wet?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Neent Mensche, zy es maer van ghaersten broode,</l>
				<l>De rechtvaerdyghe leift wt dat gheloove net </l>
			</sp>
			<sp who="#mensche">
				<speaker>Mensche.</speaker>
				<l>Waer om es de wet dan onslieden ghezet?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Om der boozer menschen overtredijnghen,</l>
				<l>Tot dat dat zaet en de vrucht zou commen net,</l>
				<l>Diet God belooft hadde naer zijn ghehijnghen; </l>
				<l>Ende ooc om de qwade daer duer te dwijnghen </l>
				<l>Wt bedwanghe, ancxt, vreeze, loon of pyne.</l>
				<l>Zy can kennesse der zonden voortbrijnghen,</l>
				<l>Maer gheen aerfghenaemheyt haer volght ten fyne. </l>
			</sp>
			<sp who="#mensche">
				<speaker>Mensche.</speaker>
				<l>Zo zeght my, die my leert deis nieu doctryne,</l>
				<l>Contrarye de myne, uwen name,</l>
				<l>Die zeght dat ghy troost brijnght en medicyne,</l>
				<l>Waer duer verlichtheyt in mijn herte prame. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Mynen name ic voor gheen princen en schame: </l>
				<l>Ic ben des woordts Evangelischs Leerare, </l>
				<l>Welc woordt es een middel, wegh, u beqwame </l>
				<l>En troost om te commen by God den vare.</l>
			</sp>
			<sp who="#mensche">
				<speaker>Mensche.</speaker>
				<l>Dwoordt der evangely, es dat nieumare?</l>
				<l>Wat woordt es datte, willet my oorconden. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Tes de belofte der gracyen clare,</l>
				<l>Ia, Christus, Gods zone, in twoordts vermonden. </l>
			</sp>
			<sp who="#mensche">
				<speaker>Mensche.</speaker>
				<l>Maer wat troost zalt my zijn, die ben vol zonden?</l>
				<l>Willet my zegghen, Leeraer, en ghijt vermooght. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>In dwoordt wert ghifte, gracye bevonden, </l>
				<l>Daer de wet teghen heescht en de zonden tooght; </l>
				<l>Ghelijc de wet de ziecte te baren pooght, </l>
				<l>Zo doet dit goddelic woordt troost en confoort;</l>
				<l>Ghelijc de wet es des doots dienstbo en vooght,</l>
				<l>Zo es des levens, des paeys dienstbo, dit woordt; </l>
				<l>Ghelijc de wet es der zonden cracht en poort, </l>
				<l>Zoo es dit godlic woordt een cracht Gods alleen</l>
				<l>Der zaligheyt, die zijn met gheloof ghegoort, </l>
				<l>Om u, Mensche, met Gode te maken een.</l>
			</sp>
			<sp who="#mensche">
				<speaker>Mensche.</speaker>
				<l>O crachtigh woordt, dat afsneet my alle ween, </l>
				<l>Alle mijn benautheyt en heel mijn zuchten!</l>
				<l>Och, wilt my voorts informeren, Leeraer reen,</l>
				<l>Dit woort, wat cant my vortghebrijnghen vruchten?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Het zal al ongheloovigheyt en duchten</l>
				<l>Wt u roeyen en gheloove inhechten; </l>
				<l>Tgheloove, ghenade, dat gheen gheruchten</l>
				<l>Svyants, svleeschs, sdoots, swets, duer staerc bevechten </l>
				<l>U zullen daeren; daer ghy vanden knechten</l>
				<l>Maer nu een en zijt, zal u dwoordt maken vry.</l>
			</sp>
			<sp who="#mensche">
				<speaker>Mensche.</speaker>
				<l>O Goddelic Leeraer, wilt my voorts berechten, </l>
				<l>Wat dat dan een levende gheloove zy?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Dat es al heel u waercken te gaen voor by,</l>
				<l>Gheen respect opslaende, alleen tanhanghen </l>
				<l>Dontfermertigheden en ghenaden Christi,</l>
				<l>Oft zo Paulus brief houdt doncker bevanghen, </l>
				<l>Eyst een wezen, dwelc duer hopich verlanghen</l>
				<l>Wert zeer vast ghehoopt, nochtans men niet en ziet. </l>
			</sp>
			<sp who="#mensche">
				<speaker>Mensche.</speaker>
				<l>Die woorden mijn zinnelicheyt zo banghen; </l>
				<l>Naer dat ghy zeght, zo en werter niemant niet</l>
				<l>Gherechtvaerdight duer zijn waerc, dwelc ic my liet </l>
				<l>Dijncken; och, mijn verstant heift my zeer verblent.</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Noyt propheit of patryarck zo heligh hiet,</l>
				<l>Die verdiende duer zijn waerck shemels convent, </l>
				<l>Welc erruer in veil menschen leyt staerc gheprent, </l>
				<l>Leist tvijfthienste inder apostolen waerc; </l>
				<l>Zo waer te vergheifs, ia te nieten gheschent</l>
				<l>De belofte en dat cruce Christi staerck. </l>
			</sp>
			<sp who="#mensche">
				<speaker>Mensche.</speaker>
				<l>Dit werdt duer tgheloove, Gods Leeraer en claerc, </l>
				<l>Van my ontfanghen, wat zalt in my brauwen?</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Tzal gheven eender ghetughenesse maerck</l>
				<l>Van Gods goetheyt, op hem een vast betrauwen,</l>
				<l>Dat hy op u zijn ghenade zal dauwen, </l>
				<l>Condy op dwoordt rusten, daer in verblyen.</l>
			</sp>
			<sp who="#mensche">
				<speaker>Mensche.</speaker>
				<l>Och, iet zijns waerdigh en es niet tanschauwen</l>
				<l>In my, niet meer dan in stijnckende pryen. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Om dat ghijs niet waerdigh naer u belyen</l>
				<l>En zijt, zo wilt hy u dies waerdigh maken.</l>
				<l>U zonden zullen zijn zonden ghebyen,</l>
				<l>Zijn gherechtigheyt zal hy voor u staken. </l>
			</sp>
			<sp who="#mensche">
				<speaker>Mensche.</speaker>
				<l>O zaligh woordt duer u troostelic daken!</l>
				<l>Ic zie wel: staervende en zal ic niet staerven,</l>
				<l>Maer leven en vertellen sheeren spraken,</l>
				<l>Zijn waercken die my nu doen troost verwaerven. </l>
				<l>Castyende, niet latende bedaerven,</l>
				<l>Heift my God ghecastijt, maer niet ghegheven</l>
				<l>Inde doot, o woort, staerc, zoet als consaerven! </l>
				<l>Hadt ghy my niet gheholpen, ic warer bleven,</l>
				<l>Mijn ziel inder hellen woonst ghedreven, </l>
				<l>Daer ic nu gaen zal der gherechtigheyts duere,</l>
				<l>O, duer dit woordt der gracyen beseven! </l>
				<l>Wat zal ic den heere schijncken hier vuere? </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>God en beghaert niet el van u figuere</l>
				<l>Dan eenen bedroufden gheest voor u mesdaet,</l>
				<l>Een goetwilligh herte, al vallet zuere,</l>
				<l>Te laten de zonden en de boosheyt qwaet</l>
				<l>En een ziele die honghert, dats die daer gaet</l>
				<l>Vuldoen Gods wille in liefden ongheveyst. </l>
			</sp>
			<sp who="#mensche">
				<speaker>Mensche.</speaker>
				<l>Och, hoe cleenen heesch voor zulc grote schult staet!</l>
				<l>O mijn ziele, verhueght nu, niet meer en deyst! </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>O Mensche, ten es niet ghenouch, dit wel peyst,</l>
				<l>Dat ghy zegt: ‘ghelijc mijn ouders voorzaten</l>
				<l>Gheloovic’; o, God al veil meer van u eyst! </l>
				<l>Of dat ghy veil cont van tgheloove praten,</l>
				<l>Zegghende (en wilt u daer op verlaten): </l>
				<l>‘In de helyghe kaercke gheloove ic</l>
				<l>Oft historywijs’, ten magh al niet baten, </l>
				<l>Die duvelen ghelooven ooc tzelve stick. </l>
			</sp>
			<sp who="#mensche">
				<speaker>Mensche.</speaker>
				<l>Daer valt tverstant tonder op een ooghenblick. </l>
				<l>Die redene waer om moet ic u vraghen.</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Tes den volwassen een belaeghdigh strick: </l>
				<l>Elc moet God duer zijn gheloove behaghen.</l>
				<l>Zulc als u tgheloove tot God can draghen,</l>
				<l>Zulc zal hy bevallen; God niet en verkeert. </l>
			</sp>
			<sp who="#mensche">
				<speaker>Mensche.</speaker>
				<l>O Leeraer, my toch voorts en voorts altijt leert,</l>
				<l>Op dat ic, gheropen, magh zijn vercoren. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Nu moet ghy zijn heel vernieut en erboren</l>
				<l>En gaen anvaerden nieu leven, nieuwen zin. </l>
			</sp>
			<sp who="#mensche">
				<speaker>Mensche.</speaker>
				<l>Hoe zou dat moghen wezen, zeght my tbeghin,</l>
				<l>Op dat ic in dwoordt moghte troost verwaerven.</l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Ghy moet eerst der wet, naer de wet, nu staerven,</l>
				<l>Dats gheheel der zonden staerven te zegghen</l>
				<l>En u laten met Christo in tgraf legghen</l>
				<l>En zo verryzen met Christo opstaende </l>
				<l>En dan inden gheest ws ghemoets ontfaende</l>
				<l>Een nieu leven, nieu mensche naer Gods beilde.</l>
				<l>Dan zuldy (tzy in aermoede of weilde)</l>
				<l>Ghy nu leven, niet ghy, maer Christus in u</l>
				<l>En tleven dat ghy leift inden vleesche nu,</l>
				<l>Dat zulde ghy duer den gheloove leven. </l>
				<l>Al dit magh u dwoordt duer tgheloove gheven.</l>
				<l>Ziet welcken troost, Mensche, u werdt gheschoncken.</l>
			</sp>
			<sp who="#mensche">
				<speaker>Mensche.</speaker>
				<l>Ghy maect my inden wijn der liefden droncken,</l>
				<l>Christe vader, mijn broeder, mijn advocaet, </l>
				<l>Vermeert mijn gheloove, op u mijn troost staet,</l>
				<l>Ghy zijt mijn glorye en mijn berommen.</l>
				<l>Die in u es, hem en es gheen verdommen.</l>
				<l>O zydy met my, wie moght my dan daeren!</l>
				<l>O mijn verzoender, die my zult verwaeren,</l>
				<l>Wie zal my dommen, en voor my roupt ghenade</l>
				<l>U bloet; al commic inden avondt spade, </l>
				<l>Dwoordt int gheloove tuught, ken can niet falen. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>Nu Mensche, als dit woordt in u zal dalen,</l>
				<l>Dry schoon zaken in u zalt waercken binnen:</l>
				<l>Tzal doen nemen gheheel alleen u zinnen</l>
				<l>Op Christum heel een verblyen en ruste; </l>
				<l>Tzal in u doen staerven tvleesch en den luste; </l>
				<l>Die liefde, die maer en cost tot u strecken,</l>
				<l>Zal nu heel tot uwen naesten wtrecken, </l>
				<l>En die daer dienden der boosheyt u leden,</l>
				<l>Zullen huer inden dienst des gheests besteden, </l>
				<l>Zoo dat die wet zal zijn volbraght in liefde. </l>
			</sp>
			<sp who="#mensche">
				<speaker>Mensche.</speaker>
				<l>O Leeraer, ent u nu niet en mesgriefde,</l>
				<l>Want ghy my staervende wt svyants ghewelt</l>
				<l>Hebt ghetrocken en mijn ziele nu ghestelt</l>
				<l>In trooste, zo biddic u noch een bede,</l>
				<l>Want tvleesch tot vallen heift gheneghenthede: </l>
				<l>Wilt my tooghen een teecken oft figuere</l>
				<l>Welc in my vessemen zal u structuere,</l>
				<l>Op dat zy my niet haest en werde ontwaert. </l>
			</sp>
			<sp who="#evangelisch-leeraer">
				<speaker>Evangelisch leeraer.</speaker>
				<l>O Mensche, waer om ghy een teecken beghaert,</l>
				<l>Die verzekert zijt duer tgheloove int wort,</l>
				<l>Bezeghelt met den bloede om u ghestort</l>
				<l>En hebt bevestight met zijnder bitter doot</l>
				<l>En een achterghelaten testament groot, </l>
				<l>Tot verghevenesse al uwer zonden?</l>
				<l />
				<l>U en werdt anders gheen teecken ghevonden</l>
				<l>Dant teeckin van Ionas; dat zal ic tooghen. </l>
				<l>Ziet Mensche, doet open ws herten ooghen.</l>
				<stage>Figuere.☞ Hier tooght men de verryzenesse.</stage>
				<l>Dits Christus, God en mensche u gheboren;</l>
				<l>Dits dwoordt, uwen eenyghen troost vercoren,</l>
				<l>Waer duer ghy staervende in dat leven leift; </l>
				<l>Dits die den vader voor u ghegheven heift</l>
				<l>In de doot, welc was tgoddelic wezen, </l>
				<l>En es u tot een glorye verrezen,</l>
				<l>Die nu voor u zynen vader advocaeyt. </l>
			</sp>
			<sp who="#mensche">
				<speaker>Mensche.</speaker>
				<l>Wat moght my nu van zijn liefde onverzaeyt</l>
				<l>Ghetrecken, hongher, druc, leven, doot, cauwe,</l>
				<l>Och neent, noch zwaert, pyne, ancxt noch rauwe; </l>
				<l>Al zaghic de doot, ken zou niet vervaeren, </l>
				<l>Gheen haercrachten en moghen my nu daeren! </l>
				<l>Waer om en es niet ontbonden dlichame,</l>
				<l>Op dat met Christo moght zijn mijn verzame? </l>
				<l>O heere, laet nu uwen knecht in vrede</l>
				<l>Naer dijn woordt, want ic zie mijn zalighede </l>
				<l>Nu in u heiligh woordt, duer tgheloove meest;</l>
				<l>O lof vader, lof zone, lof heligh gheest! </l>
			</sp>
			<stage>Finis.</stage>
			</div>
		</div>
	</body>
</text>
</TEI>